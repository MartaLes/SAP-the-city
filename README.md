Analiza mračnih crta ličnosti
Motivacija i opis problema

Ličnost je jedna od središnjih tema psihologije, a danas se najčešće opisuje putem petofaktorskog modela Big Five, koji uključuje: ekstraverziju (razlikuje osobe po razini društvene angažiranosti), ugodnost (obuhvaća empatiju i kooperativnost nasuprot sumnjičavosti), savjesnost (govori o odgovornosti nasuprot neorganiziranosti), neuroticizam (opisuje emocionalnu nestabilnost i sklonost negativnim emocijama) te otvorenost (označava kreativnost nasuprot konvencionalnosti). Uz te osnovne dimenzije, česte su i procjene tzv. mračne trijade: narcizma (povišen osjećaj vlastite važnosti i manjak empatije), psihopatije (impulzivnost, bezosjećajnost i antisocijalnost) i makijavelizma (manipulativnost i instrumentalno iskorištavanje drugih). Cilj ovog projekta je analizirati u kakvoj su vezi osnovne crte ličnosti, mračne crte ličnosti te sklonost stresu, depresiji i anksioznosti.

Opis skupa podataka i smjernice za izradu projekta

Skup podataka sadrži sljedeće podatke za 500 ispitanika: dob, spol, zanimanje, rezultate Big Five testa ličnosti, rezultate mjerenja mračne trijade te razine depresije, stresa i anksioznosti.

Pri izradi projekta vodite se ovim istraživačkim pitanjima:

Jesu li ljudi s izraženijom mračnom trijadom skloniji depresiji?

Postoje li razlike u nekim crtama ličnosti među spolovima?

Jačaju li neke osobine s godinama?

Jesu li crte ličnosti i sklonost stresu, depresiji i anksioznosti povezane sa zanimanjem?
